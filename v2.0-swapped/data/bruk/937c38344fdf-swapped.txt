Мати хвилюється , бо Світлана не привезла друга-боярина , на галицькому діалекті - дружбу ; довелося авралом шукати когось із місцевих , випадкові люди з наших організацій , щоправда , допомогли , із священицею домовлено .
Може , вона двужонка і в останню хвилю до церкви прибіжить якийсь розпатланий й заплачений молодий пан з дитиною на руках , кинеться їй і Саві в ноги , буде просити й заклинати її відступитися , покинути Іванку іменем їхнього спільного дитяти , шлюб не відбудеться ; Сава , забравши на руки дочку , щезне назавжди , востаннє міряючи Іванку розпачливим поглядом смертельно пораненого гладіатора ...
Ритуальні рухи священиці , шлюбні корони на головах молодят , во ім'я отця і сина , Савина права вилиця ледь посмикується , і не покину тебе до смерті , після цих слів Савиним тілом пробіг морозець , нарікаю вас мужем і жоною , що з'єднав Господь , хай люди не розлучають ...
Устократ ріднішим стає для неї після цих слів священиці дивний чорнобородий степовик .