Суд зобов'язав Основ'янську міжрайонну державну податкову інспекцію Харкова повернути ТОВ «Авангард 10» 58,29 тис літрів бензину вартістю 628,82 тис грн.
Про це свідчить рішення Господарського суду Харківської області від 5 листопада.
Податківці викачали цей бензин із резервуарів фірми у січні цього року, після проведення перевірки на АЗС №8 на пр.
Гагаріна, 201 / 1 у Харкові за скаргою громадянина Прасола А. Є. Зокрема, експертиза показала, що бензин на заправці не відповідає вимогам ДСТУ.
Податківці вирішили, що паливо не належить ТОВ «Авангард 10», оскільки в документах «Авангарду 10» фігурував бензин високої якості.
У протоколі ж вилучення це була «рідина невстановленого походження із запахом бензину».
Однак, суд спираючись на первинні документи, надані фірмою «Авангард 10», встановив, що бензин належить саме ТОВ «Авангард 10» і зобов'язав податківців повернути його.
При цьому, «доказів встановлення податковим органом неправильного оформлення паспорта якості на нафтопродукти суду не надано».
Харківське ТОВ «Авангард 10» купило вказаний бензин у дніпропетровських фірм «Ріаліз Ойл» і «Уністрой».
Засновниками ТОВ «Ріаліз Ойл» є «Біргмінтон Інвестінг Інк.» і «Кернтон коммершіал ЛТД» (Віргінські острови), «Морін Інвестментс Лімітед» і «Хілсторм Ентерпрайзес Лімітед» (Беліз), а також «Ронтекс Інк.»
(Сент-Кітс і Невіс).
Директором фірми є Анатолій Молібоженко.
Засновниками ТОВ «Уністрой» є «Аббервілль Інтернешнл Корп.» і «Рейч Інвестментс» з Белізу, «Бріммілтон Лімітед» і «Ріколлеті Лімітед» з Віргінських островів, а також «Майнхолденхолл Лімітед» (Багами).
Директором фірми є Юрій Єйва.