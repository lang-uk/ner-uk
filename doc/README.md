# Інструкція з NER-розмітки тексту

(Версія 2022-03-27)

Named Entity (NE) — це назва, яка вказує на певну унікальну сутність. До сутностей належать імена осіб, назви місцевостей, організацій, творів, веб-сайтів і т.і.

Сутність складається з одного або декількох слів, а також може містити пунктуацію (лапки чи коми). Більшість сутностей починається зі слова з великої літери, хоча сутності можуть містити і слова з маленької літери (`Маркіз де Сад`, `Кримінальний кодекс України`, `поліклініка №3`, `народний депутат`, `червень 2020 р.`). Бувають також випадки, коли допущена помилка написання або весь текст приведений до одного регістру.

До іменованих сутностей не належать і, відповідно, не виділяються:

- загальні іменники, які з тих чи інших причин написані з великої літери;
- назви хвороб, сортів рослин, тварин та інші назви, які пишуться з маленької літери (але помилково можуть також бути написані з великої літери);
- загальноприйняті абревіатури загальних іменників, які не вказують на унікальну сутність: `ЗМІ`, `ВНЗ`, `БТІ`, `ОСББ` (але `ООН`, `НАТО` — це сутності);
- нові власні іменники, які стали загальновживаними: "компанія Facebook" (`Facebook` - це сутність), "у своєму Фейсбуку" (тут `Фейсбуку` - це вже не сутність);
- прикметники або іменники, які є похідними від іменованих сутностей: `кіровоградський`, `УДАРівці`, `СБУшник` (однак, різні відмінки одного й того самого іменника залишаються сутностями - наприклад, у словосполученні "Наташина мама" `Наташина` — *PERS*).


## Загальні правила анотації

- Одна сутність має бути неперервною: `Тарас Шевченко`, а не окремо `Тарас` і `Шевченко`, `Тернопільска міська рада`.
- Різні сутності, що стоять поряд, мають бути виділені окремо. Приклад: "спікер Верховної Ради Гройсман" - тут `спікер`  — це окрема сутність типу *JOB*, `Верховної Ради` — це окрема сутність типу *ORG*, `Гройсман` — окрема типу *PERS*.
- Якщо назва повністю знаходиться в лапках (приклад: "картина «`Ніч на Дніпрі`»", "картина" не є частиною сутності), то виділяти її без лапок (тільки слова). Якщо ж назва містить слово в лапках, то виділяти також і лапки (приклад: `Школа-інтернат "Барвінок"`, `ТОВ «Саланг»` — всі слова входять до сутності).
- Якщо одна сутність є частиною іншої (як правило, це стосується географічних назв), то додатково виділяти її не треба ("картина «Ніч на Дніпрі»": `Ніч на Дніпрі` — це сутність типу *ART*, слово `Дніпрі` окремо не виділяємо). Винятком є сутності *DOC* котрі містять в собі дату договору/документу як невід'ємну частину назви документа, а також сутності типу *PERIOD* які можуть містити в собі також дві окремих дати.
- Деякі абревіатури у межах сутності можуть закінчуватися крапкою. Якщо крапка позначає також кінець речення, непотрібно її захоплювати. Якщо ж абревіатура з крапкою трапляється посеред речення, то варто захопити. Наприклад: "... від `10 млн грн.` до `15 млн грн`."
- При анотації дуже важливо дотримуватись однакових підходів до виділення та класифікації подібних сутностей, бути уважними і педантичними.


## Типи сутностей

- *ORG* (організація) — назва будь-якої компанії, бренду, агенції, організації, установи (включно з релігійними, неформальними, некомерційними), партії, гурту, об'єднання людей, а також певних проєктів (фестивалів, конференцій, програм на телебаченні тощо). Приклади: `ЮНЕСКО`, `INSIDER`, `Українська правда`, `КМДА`, `Рівненська АЕС`, `Київський міський ордена Трудового червоного гудзика музей космонавтики ім. С.П. Корольова` і т.і. *ORG* може включати досить багато слів, частина яких пишеться з маленької літери. Окремі підрозділи організацій (наприклад, "департамент Національної гвардії") не входять у сутність, тобто треба виділяти тільки назву самої організації (тут — `Національної гвардії`). Як правило, це можна розрізнити по використанню великої літери: `Головне управління МВС України в м.Києві` є сутністю повністю, а якщо використовується словосполучення "управління МВС України", то сутність в ньому — це тільки `МВС України`.
- *PERS* (персона) — ім'я будь-якої персони (людини, персонажа, тварини, людиноподібного персонажу на кшталт вампіра, духа, русалки тощо). Ім'я може складатися з декількох власних іменників, всі з яких, як правило, пишуться з великої літери. Винятком є ситуації, коли саме ім'я включає якийсь титул: `Маркіз де Сад` (але не "пан Андрій" чи "лікар Френк" — в загальному випадку назви посад або розповсюдженні звертання не є частиною імені, тобто сутності тут будуть `Андрій` та `Френк`). Особливий випадок — це коли імена декількох осіб пишуться разом з одним прізвищем: `Андрій і Тарас Шевченко` — тут треба виділити всі 4 слова як одну сутність.
- *LOC* (локація) — будь-які географічні назви: райони, населені пункти та великі міста, області/штати/повіти/регіони, назви річок, гір, озер, морів, океанів, гірських масивів, акваторій, країн, континентів. Наприклад: `CША`, `Вигурівщина`, `Ворскла`, `Будинок Офіцерів`, `Львівська область`, `Шевченківський район`, `Мар'янське–Берислав` (як назва дороги), адреси (`вул. Хрещатик 1`), будівлі та споруди, що мають власну назву (аеропорти, мости, акведуки). Загальні слова, такі як "село", "місто", "смт", не є частиною сутності, але "область", "район" та "вул." включаємо, бо вони є частиною назви. У випадку, коли назва країни ("Росія напала на Україну"), міста ("позиція офіційного Вашингтону") чи іншого топоніма ("гвардія Майдану") використовується у якості політичного суб'єкту, це все одно виділяється як сутність типу *LOC*.
- *MON* — грошові суми включно з валютою. Наприклад: `1000 гривень`, `500 грн`, `1000 (одна тисяча) гривень`, `один мільйон гривень`, `$400000`, `$400,000`, `15-16 млрд грн`, `один мільйон триста п'ятдесят п'ять тисяч гривень 77 копійок`, `$1,5 млн`, `$200 тисяч`, `57898490,55 (п'ятдесят сім мільйонів вісімсот дев'яносто вісім тисяч чотириста дев'яносто грн 55 коп) гривень`.
- *PCT* — відсотки (включно зі знаком відсотку або зазначенням слів "відсоток", "процент", 'процентний пункт', тощо). Наприклад: `10%`, `п'ять відсотків`, `двісті процентів`, `1,1 процентного пункту`.
- *DATE* — повні та неповні календарні дати (сторіччя, рік, місяць, день). Наприклад: `10.12.1999 р.`, `сьогодні`, `2014 році`, `2007-му`, `2013 р.в.`, `1980 р.н.`, `червні цього року`, `вісімнадцятому сторіччі`, `тиждень тому`, `минулого року`, `торік`, `квітні`, `початку 2016`. Слово "рік" є частиною дати, якщо воно присутнє. Прийменники не є частиною дати, тобто у фразі "у 2015 році" виділяємо лише `2015 році`.
- *TIME* — час (текстовий або числовий). Наприклад: `першій годині`, `18:30`, `пів на третю`. Прийменники не є частиною сутності.
- *PERIOD* — часовий період, який може містити дві (повні або неповні) дати. Наприклад: `кілька місяців`, `три роки`, `22 години`, `2014-2015 роках`, `червня по липень 2020 р.`, `квітні та травні 2011 р`, `2018-го по травень поточного року`, `двомісячний термін`, `I кварталі 2011 року`. Якщо в межах періоду є дати, виділяємо їх як *DATE*.
- *JOB* — посада конкретної людини. Наприклад: `продавчиня`, `лікар-гінеколог`, `народний депутат`, `юрист`, `в.о. прем'єр-міністра`, `заступник міністра освіти`, `екс-податківець`, `дорожники`, `співзасновник`, `голова`, `начальник`. Якщо після посади йде організація, вона зазвичай не є частиною посади. Наприклад, у фразі "директор інвестиційного фонду" виділяємо тільки `директор`, а у фразі "народний депутат восьмого скликання" виділяємо тільки `народний депутат`. Такі ролі як `засновник` чи `співзасновник` виділяємо, але "власник" — ні. До *JOB* не належать родинні зв'язки та описові слова типу "конкурент", "партнер", "співробітник", "мешканець", "замовник", "виконавець" чи "свідок".
- *DOC* — унікальні документи: договори, накази, законопроєкти, закупівлі. Наприклад: `кримінальному провадженні №422016101110000067`, `договором підряду № 6 від 02.04.2007`, `законопроєкт №4668`, `ЄДРЮО` (Єдиний державний реєстр юридичних осіб), `листом від 12.01.2011 №85-04/4`, `листом Мінпаливенерго від 13.01.2011 № 03 / -0097`. Якщо в назві документа є дата, додатково виділяємо її як *DATE*.
- *QUANT* —	число з одиницею вимірювання, як от вага, відстань, розмір. Наприклад: `3 кілограми`, `сто тисяч миль`, `120 км/год`, `60 кв м`, `60 кВт`, `16 соток`. Звичайні числівники виділяти не треба: "3 яблука" чи "1,5 тисячі вулиць" не виділяємо, бо яблуками і вулицями нічого не вимірюють.
- *ART* (*ARTIFACT*) — продукти, які створила людина. Сюди входять назви книжок, газетів, журналів, пісень, продуктів харчування, побутової техніки, машин, літаків тощо. Наприклад, `Пересопницьке Євангеліє`, `Мона Ліза`, `Let it Be`, `iPhone`, `Tesla Model S Plaid`, `Мівіна`, `Містер Мускул`, `Вісник державних закупівель`. У фразі "казка «Вовк і семеро козенят" сутність — це `Вовк і семеро козенят` без слова "казка" і без лапок.
- *MISC* (все інше) — інші сутності, які не входять до перелічених вище: назви свят, торгівельних марок (але не брендів, див. *ORG*) і подібні їм (сорт рослини `Chameleon`), веб-сайтів (`rada.gov.ua`), а також назви битв, війн, спортивних подій, ураганів, періодів (`Велика депресія`, `Чорний понеділок`), тощо. Якщо не зрозуміло, якого типу сутність, то треба відносити її до цієї категорії.

Приклади анотування з різними типами сутностей:

![3](3.png)

![4](4.png)

## Приклади анотацій з роз'ясненнями

---

*Хоча `Кіяновська` відома не лише цим : вона одна з найавторитетніших в `Україні` `перекладачів` з польської ( особливо – поезія , особливо – `Тувім` ) , є `засновницею` премії в царині дитячої літератури « `Великий Їжак` » , а в `2008-му` видала книгу оповідань « `Стежка вздовж ріки` » , що про неї потім ще довго говорили – міцна , вкрай цікава річ .*

- `перекладачів` та `засновницею` — *JOB* як робота Кіяновської.
- `Тувім` — *PERS*. З контексту може бути незрозуміло, що це, але якщо загуглити, то стає зрозуміло, що це Юліан Тувім, польський поет.
- `Великий Іжак` — *ORG*, бо премія — це певна установа.
- `Стежка вздовж ріки` — *ART*, бо це літературний твір.

---

*У той час я витворила собі своєрідну « внутрішню міфологію » умовної « `Магдалини` » , оскільки після школи хотіла , але не наважилася піти в монастир .*

- `Магдалини` — *PERS*, хоч тут і не конкретна людина.

---

*Колись навіть назва « `Товариство Усамітнених Графоманів` » виникла значною мірою через мене , бо я всім постійно казала , що - графоман . Це - перше , що з часів `ТУГи` та « `Інкарнації` » змінилося принципово .*

- `ТУГи` — *ORG*, бо в цьому контексті зрозуміло, що це скорочення від `Товариство Усамітнених Графоманів`.
- `Інкарнації` — *ART*, бо це літературний твір Кіяновської.

---

*Як сказано у прес-релізі , наша смуга дозволяє приймати `Боїнги` , `Аербаси` , різні « `ТУшки` » , `Ани` , `Яки` та всі типи вертольотів .*

- `Боїнги`, `Аербаси`, `ТУшки`, `Ани`, `Яки` — *ART*, бо це моделі літаків.

---

*Після розвалу `СРСР` нашому аеропорту не щастило .*

- `СРСР` — *LOC*, бо це назва країни.

---

*Її чоловік `Микола` стартував на перегонах із `100-го округу` ( центр — `Бобринець` ) . Тут офіційного кандидата від пропрезидентської політсили немає взагалі .*

- `100-го округу` — *ORG*, бо це юридична сутність / установа.

---

*Не секрет , що `Онули` протягом кількох останніх років були головними спонсорами `УДАРу` на `Кіровоградщині` .*

- `УДАРу` — *ORG*, бо це політична партія.
- `Кіровоградщині` — *LOC*.

---

*Цього разу сісти в омріяні парламентські крісла пробують і відомі кіровоградські `бізнесмени` ( з `90-х` відомі ) , орендарі дендропарку й щасливі власники атракціонів , які час від часу падають , `Микола та Лариса Онули` .*

- `90-х` — *PERIOD*.
- `Микола та Лариса Онули` — *PERS*, виділено разом, щоб не втратити інформацію, що Микола теж Онул.

---

*Дитинство `Кобзаря` минуло у селі `Кирилівка` ( з `1929 року` – село `Шевченкове` `Звенигородського району` ) .*

- `Кобзаря` — *PERS*, бо це прізвисько людини.
- `Шевченкове` і `Звенигородського району` — дві окремі сутності типу *LOC*.

---

*Наразі в місцевих музейних залах представлені унікальні експонати , пов'язані з дитячими роками і творчими здобутками `Шевченка-художника` .*

- `Шевченка-художника` — *PERS*, виділено все слово разом.

---

*На травневій сесії `депутати` `Сумської міської ради` ухвалили рішення про створення на базі поліклінік , що діють у `міських клінічних лікарнях № 1 , № 5 та № 4` трьох `Центрів первинної медико-санітарної допомоги` . Очікувалося , що на останній сесії міської ради , що відбулася `31 липня` , буде створено ще один центр – на базі `поліклініки № 3` , однак за внесення відповідних доповнень проголосували лише 20 `депутатів` .*

- `депутати` — *JOB*.
- `Сумської міської ради` — *ORG*, але окремо "міської ради" не виділяємо.
- `міських клінічних лікарнях № 1 , № 5 та № 4` та `поліклініки № 3` — *ORG*, бо це конкретні установи, про що свідчить номер.
- `міських клінічних лікарнях № 1 , № 5 та № 4` виділено як одну сутність, щоб зберегти інформацію про те, що номер стосується "міської клінічної лікарні".
- `Центрів первинної медико-санітарної допомоги` — *ORG*.

---

*Так, суд встановив, що договір оренди було укладено без відповідного рішення `Дніпропетровської РДА`, а суд не мав достатніх правових підстав зобов'язати РДА передати ділянку в оренду.*

- `Дніпропетровської РДА` — *ORG*, але окремо "РДА" не виділяємо.

---

*Але , як правило , `Ньюкаслом` хворіють птахи , для людей же , говорить спеціаліст , вірус не становить загрози .*

- `Ньюкаслом` — *MISC*, бо це тут назва хвороби, яка походить із власної назви (тобто сутності). Слово тут втратило своє первинне значення як *LOC*.

---

*Тріо `UpSide3` у чомусь феноменальне для `України` . `Дмитро « Бобін » Александров` ( бас-кларнет і сопрано-сакс ) , `Денис Дудко` ( контрабас ) і `барабанщик` `Олег Марков` ( тоді він ще був навіть неповнолітнім ) зібралися мало не спонтанно з приводу лише одного виступу , кожен із них приніс власні композиції .*

- `UpSide3` — *ORG*, бо музичний гурт — це певна організація.
- `Дмитро « Бобін » Александров` виділяємо як одну сутність *PERS*.

---

*Крім того , невдовзі на сцені фестивалю `Jazz in Kiev 2009` виступив квінтет `Дудка` , котрий вперше презентував програму , що потім стане альбомом « `Sofia` » .*

- `Jazz in Kiev 2009` — *ORG*, бо фестиваль — це певна організація.
- `Дудка` — *PERS*, бо мова йде про Дениса Дудка.
- `Sofia` — *ART*, бо це продукт.

---

*З моменту появи назви тріо до стадії готової платівки час можна вимірювати не місяцями , а тижнями . « `Octopus` » `2008 року` читачі порталу `UAjazz.com` з великим відривом від решти назвали альбомом року . А композиція `Дудка` « `Gospel` » – це справжнісінький хіт .*

- `Octopus` та `Gospel` — *ART*, бо це продукти.
- `UAjazz.com` — *ORG*, бо тут портал є організацією.

---

*`Д . Дудко` : « Коли ми їздили в тур з « `ОЕ` » , тривалий час майже не бували вдома , і я дуже сумував за джазом . Зараз у мене є на нього час , і я вже починаю сумувати за концертами « `Океанів` » .*

- `ОЕ`, `Океанів` — *ORG*, бо це різні варіації назви музичного гурту.

---

*Того ж вечора , точніше , вже глупої ночі , після двогодинної розмови в запису між `Віктором Медведчуком` , який намагався спокусити наївного глядача « `Шустер live` » ( « `Інтер` » ) принадами `Митного союзу` , та його соратника з російського боку , `Сергія Глазьєва` , з `Олександром Пасхавером` і `Вадимом Карасьовим` , а також - беззастережного торжества європейського вектора `України` , тема конфлікту на `ТВі` удостоїлася кількох хвилин безцінного прямого ефіру в `Савіка Шустера` .*

- `Інтер` та `ТВі` — *ORG*, бо телеканали є організаціями.
- `Шустер live` — *ORG*, бо телепрограма є самостійним проєктом.
- `Митного союзу` — *LOC*, бо це геополітичне утворення.

---

*`Міністерство охорони здоров'я України` впроваджує `Всеукраїнський електронний реєстр пацієнтів` ( `ЕРП` ) , після чого паперові медичні картки стануть історією , заявив `заступник міністра охорони здоров'я` `Роман БОГАЧОВ` .*

- `Всеукраїнський електронний реєстр пацієнтів` та `ЕРП` виділяються як дві окремі сутності типу *ORG*.
- `заступник міністра охорони здоров'я` — *JOB*.

---

*Таке рішення було ухвалено на основі аналізу роботи `ЕРП` в тестовому режимі в пілотних регіонах : `Вінницькій , Дніпропетровській , Донецькій областях` та місті `Києві` .*

- `Вінницькій , Дніпропетровській , Донецькій областях` виділяємо як одну сутність *LOC*, щоб зберегти зв'язок зі словом "область".

---

*Методичні вказівки до засобу « `Біопагдез КС` » підготував брат `Надії Мележик` – `Олександр Мележик`, він же `директор` `Інституту оцінки відповідності ДП «УкрНДНЦ»` `Міністерства економічного розвитку і торгівлі України`.*

- `Інституту оцінки відповідності ДП «УкрНДНЦ»` та `Міністерства економічного розвитку і торгівлі України` — дві окремі сутності типу *ORG*.

---

*`НБУ` нагадує, що протягом `2010 року` уряд розмістив єврооблігації на `2,5 млрд. доларів`, залучив `2 млрд. доларів` від `МВФ` і `2 млрд. доларів` короткострокового кредиту від російського `ВТБ`. За даними `Нацбанку`, в `2010 році` зафіксовано скорочення боргу банківського сектора.*

Рік може бути як датою, так і періодом:
- `2010 року` виділяємо як сутність *PERIOD*.
- `2010 році` виділяємо як сутність *DATE*.

---

*Якщо вивозити відходи по `Львівській області`, ціна за `тонну` сміття виходить по `500 грн` за `тонну` або `700 грн`.*

- `тонну` виділяємо як *QUANT*, бо мається на увазі `1 тонна`.

---

*Орендна плата становила `4,5 тис грн.` на `рік` без ПДВ (нормативна грошова оцінка ділянки – `160 тис грн.`).*

- `рік` виділяємо як *PERIOD*, бо мається на увазі `1 рік`.

---

*У `2021 році` "`Міжнародний аеропорт "Бориспіль"` обслужив 9,4 млн пасажирів.*

- `Міжнародний аеропорт "Бориспіль"` виділяємо без першої лапки, але з останньою лапкою, щоб назва аеропорту була повністю в лапках.

---

*`Департамент розвитку житлово-комунальної інфраструктури Маріупольської міської ради` `торік` уклав з `ТОВ «Укрстрой»` договори на поточний ремонт на загальну суму `7,5 млн грн` без проведення тендерних процедур.*

- `Департамент розвитку житлово-комунальної інфраструктури Маріупольської міської ради` виділяємо повністю як одну сутність `ORG`, бо це повна назва юридичної особи.
- `торік` виділяємо як *DATE*.

---

*`ФОП Ірина Заремба` припинила діяльність у `березні 2018 року`.*

- `ФОП Ірина Заремба` — *ORG*. Додатково виділяємо `Ірина Заремба` як `PERS`.


## Що треба зробити?

Ваше завдання — це переконатися, що в тексті правильно проанотовано усі наявні сутності. Для полегшення роботи тексти були попередньо автоматично проанотовані сутностями типу *ORG*, *PERS*, *LOC* і *MISC*. Будьте уважними — автоматичне анотування містить помилки, зокрема велику частину сутностей типу *MISC* потрібно буде змінити на *ART*.

Як працювати з інструментом для анотування:

1. Щоб додати нову сутність, треба виділити мишкою фрагмент тексту і вибрати тип сутності.

    ![Додавання сутності](1.png)

2. Щоб видалити помилкову анотацію, треба подвійно клікнути на неї і натиснути кнопку "Видалити".

    ![Зміна сутності](2.png)
  
3. Щоб змінити тип сутності, треба подвійно клікнути на анотацію і обрати правильний тип.
4. Щоб змінити кордони сутності, треба подвійно клікнути на неї, натиснути кнопку "Перемістити", а тоді виділити мишкою правильний фрагмент.

Після закінчення роботи з фрагментом тексту потрібно повторно перевірити, чи нічого не пропущено і чи правильно проставлені всі анотації, після чого натиснути кнопку "Submit". Текст буде відправлено на сервер.
