Філія «УМГ «Львівтрансгаз» ПАТ «Укртрансгаз» 21 грудня за результатами тендеру замовила ТОВ «Полімерізол» ремонт пунктів вимірювання витрат газу за 38,71 млн грн.
Про це повідомляється у «Віснику державних закупівель».
До кінця серпня 2016 року відремонтують п'ять пунктів вимірювання витрат газу – на ГРС Озеряни, Тернопіль, Ємільчине, Бурштин і Кременець.
Влаштують фундаменти під блоки очищення та обліку газу, змонтують обладнання та трубопроводи.
Єдиним конкурентом було ТОВ «Техпромсервіс ЛТД» із різницею в цінах менше відсотка.
Засновником і директором київської фірми «Полімерізол» записана Дар'я Козій.
Особа з такими ПІБ є київським адвокатом, а в 2010 році була головним спеціалістом-юрисконсультом відділу претензійно-позовної роботи юридичного управління міністерства вугільної промисловості.
Раніше засновником «Полімерізолому» була Наталія Матохнюк, а керівником – Ігор Григораш.
Останній у 2010 році висувався до Хмільницької райради Вінницької області від Партії регіонів.
У січні-грудні 2015 року керівником фірми був Олексій Шевчук.
Крім того, на розкритті пропозицій від «Полімерізолу» був присутній М. В. Цимбал.
У листопаді фірма виграла єдиний тендер «Київтрансгазу» на ремонт вимірювальних пунктів за 2,25 млн грн.
Фірма «Техпромсервіс ЛТД» зі статутним капіталом 7 400 грн. зареєстрована у Києві по вул. Полупанова, 16.
На її сайті зазначено, що виробнича база розташована у м. Буча.
Власниками є киянин Олександр Донцов та Віталій Косенко з Бучі.
Косенко, який керує компанією, був депутатом Бучанської міськради від партії «Рідне місто».
Його заступником по фірмі є Анатолій Бєлоруков – також екс-депутат міськради, який обрався від «Сильної України».
За даними місцевих ЗМІ, у 2013 році Бєлоруков був членом Партії регіонів.
Цьогоріч на місцевих виборах він балотувався до міськради від партії «Наш Край».