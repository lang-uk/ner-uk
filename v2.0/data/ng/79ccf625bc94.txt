Міністерство регіонального розвитку, будівництва та житлово-комунального господарства України 19 жовтня за результатами тендерів уклало низку угод на дослідження в галузі будівництва вартістю 1,67 млн грн.
Про це повідомляється в «Віснику державних закупівель».
Міністерство за 50 тис грн. замовило розроблення науково-обґрунтованих пропозицій щодо організації робочих пунктів дільничного міліціонера та сільського лікаря з службовими житловими приміщеннями.
«Як свідчить практика минулих років, в Україні не будувались житлові будинки за бюджетні кошти для мешканців сіл, відсутні соціальні стандарти і нормативи проживання населення в сільській місцевості.
Виконання розробки забезпечить органи місцевого самоврядування у сільській місцевості економічно обґрунтованими проектними рішеннями будівель робочих пунктів дільничного міліціонера та сільського лікаря з службовими житловими приміщеннями, що сприятиме вирішенню проблеми забезпечення житлом працівників охорони здоров'я та правоохоронних органів», – йдеться в конкурсній документації.
Розробка спільного проекту містобудівного розвитку транскордонного регіону Україна – Росія в межах Єврорегіонів «Слобожанщина» та «Ярославівна» (Харківська та Сумська області) коштуватиме 400 тис грн.
Ще 250 тис грн. коштуватиме аналогічний проект для транскордонного регіону Україна – Росія в межах Єврорегіону «Дніпро» (Чернігівська область).
За ці гроші Мінрегіонбуд хоче проаналізувати визначити існуючий стан цих Єврорегіонів і напрямки їх подальшого розвитку.
Загалом за участю України створені та функціонують сім єврорегіонов на східному, західному та південно-західному кордонах: «Буг», «Карпатський», «Нижній Дунай», «Верхній Прут», «Дніпро», «Слобожанщина» і «Ярославівна».
У їхній склад входять Волинська, Закарпатська, Івано-Франківська, Львівська, Одеська, Чернівецька, Чернігівська Сумська й Харківська області України.
Також Мінрегіонбуд заплатить 800 тис грн. за приведення Генеральної схеми планування території України у відповідність до чинного законодавства України.
Ще 170 тис грн. коштуватиме моніторинг реалізації Генеральної схеми планування території України за період 2011 року та підготовка доповіді Кабінету Міністрів про стан її реалізації.