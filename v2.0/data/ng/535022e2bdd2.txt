ДП «Дослідне господарство «Копані» Інституту зрошуваного землеробства Національної академії аграрних наук України (Херсонська обл.) заплатило приватній фірмі майже півмільйона за неіснуючі послуги зі страхування.
Про це повідомляє прес-служба Державної фінансової інспекції.
У 2009 р. підприємство переказало ЗАТ «СК «Укрінстрах» 479 тис. грн. за страхування посівів.
При цьому, як виявили ревізори, відповідний договір між ДП і фірмою не укладався, а роботи фактично і не виконувались.
Місцезнаходження страхової організації, зазначається в повідомленні ДФІ, не встановлено.
В рамках цієї ж перевірки фінінспектори виявили, що дослідники придбали автомобіль Passat B7 вартістю 279 тис. грн, який передали на баланс іншої установи – якої саме, в повідомленні не уточнюється.
Згодом підприємство купило ще одне авто, вартістю 255 тис. грн.
Ця закупівля не була передбачена фінансовим планом і з НААН України не узгоджувалася.
Загалом же перевірка ДФІ виявила на підприємстві низку порушень, які призвели до втрат фінансових і матеріальних ресурсів на суму більше 2 млн грн.
Зокрема посадові особи вчасно не вжили заходів щодо примусового стягнення із приватної структури понад 1 млн грн за реалізоване їй насіння.
Також на підприємстві незаконно списали понад 1,2 тис. л пального, безпідставно надавали благодійну допомогу, виплачували зарплату за невідпрацьований час.
Матеріали ревізії передано до правоохоронних органів.
_Від «Наших Грошей»: _
Згідно з останніми даними SMIDA, основний пакет акцій фірми «Укрінстрах» у розмірі 99,78% має одна фізособа, ім'я котрої не розкривається, оскільки вона не надала дозволу на оприлюднення персональних даних.
Директором підприємства є Юлія Вержанська, Наглядову раду підприємства очолює Володимир Нечай.
Фірма зареєстрована в Івано-Франківську за адресою вул. Промислова, буд. 29.