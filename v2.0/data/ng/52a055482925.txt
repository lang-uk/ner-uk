Державне управління справами подало до Міністерства економіки обґрунтування закупівлі «у одного учасника» послуг їдалень на суму 2,30 млн грн.
Про це повідомляється в «Віснику державних закупівель».
ДУС збирається придбати у свого підприємства «Гарант-сервіс» послуги з організації обслуговування та забезпечення продуктами харчування заходів і офіційних прийомів за участю президента України у квітні – грудні 2011 року.
При виборі процедури закупівлі ДУС керувалось «обов'язковими до виконання вимогами зі здійснення державної охорони щодо органів державної влади України, забезпечення безпеки посадових осіб, які охороняються державою, і реалізації заходів санітарно-епідеміологічного характеру, які б унеможливлювали заподіяння шкоди життю та здоров'ю людей».
«Гарант-сервіс» має обладнання та матеріально-технічну базу, максимально наближену до місця надання послуг, що дасть можливість забезпечувати термінове надання окремих послуг при проведенні заходів у приміщеннях Адміністрації президента та з виїздом на інші місця їх проведення.
«Учасник послуг повинен мати досвід виконання аналогічних договорів з обслуговування вищих посадових осіб держави, загальнодержавних і міжнародних заходів з кількістю 1000 і більше учасників та враховувати загальноприйняті міжнародні норми, правила і традиції, а також національні традиції України при наданні послуг з обслуговування глав і членів делегацій іноземних держав», – йдеться в обґрунтуванні.
ДП «Гарант-сервіс» ДУС утворене для забезпечення організації харчування і торговельного обслуговування працівників Адміністрації Президента України, Кабінету Міністрів України, Верховної Ради України, Державного управління справами, Ради національної безпеки і оборони України та інших державних органів, а також органів, апаратів, утворених для здійснення їх повноважень, організації обслуговування офіційних і представницьких заходів.
Раніше державне авіапідприємство «Україна», яке забезпечує авіапослугами керівництво держави, придбало у «Гарант-сервісу» за 2,61 млн грн. послуги по забезпеченню бортовим харчуванням літерних рейсів.